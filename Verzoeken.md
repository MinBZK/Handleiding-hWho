# Behandeling van verzoeken 

Voor het beoordelen en behandelen van een verzoek om hergebruik moeten openbare lichamen 14 opeenvolgende vragen behandelen, namelijk:

1.	Is er sprake van hergebruik in de zin van de Who? Zo nee, dan dient het verzoek te worden afgewezen. 
Zie hiervoor [het wettelijk kader](#wat-is-het-wettelijk-kader-voor-hergebruik-van-overheidsinformatie).

2.	Is het verzoek gericht tot een met een publieke taak belaste instelling? Zo nee, dan dient het verzoek te worden afgewezen. 
Zie hiervoor [welke organisaties vallen onder het begrip "met een publieke taak belaste instelling"](#welke-organisaties-vallen-onder-het-begrip-met-een-publieke-taak-belaste-instelling). 

3.	Is het verzoek afkomstig van een andere met een publieke taak belaste instelling? Zo ja, dan dient het verzoek te worden afgewezen. 
De uitwisseling van informatie tussen met een publieke taak belaste instellingen onderling is geen hergebruik van overheidsinformatie in de zin van de Who. 

4.	Berust de gevraagde informatie bij de met een publieke taak belaste instelling waartoe het verzoek is gericht? Zo nee, dan dient het verzoek te worden afgewezen. 
Indien mogelijk verwijst u door naar de instelling waar de informatie wel berust.

5.	Is de informatie vergaard in het kader van een publieke taak?
Het gaat om openbare informatie verkregen in het kader van de publieke taak van een met een publieke taak belaste instelling; direct of als bijproduct. Het gaat niet om informatie die voor interne bedrijfsvoering wordt gebruikt. In deze situatie wordt aan het verzoek gehoor gegeven. 

6.	Valt de verzochte informatie onder het toepassingsbereik van de Who? Zo nee, dan dient het verzoek te worden afgewezen. 
Deze informatie hoeft niet verstrekt te worden:

- Informatie die berust bij een publieke omroep, met een publieke omroeptaak belaste instelling of een instelling werkzaam onder de verantwoordelijkheid van een van deze instellingen;
- Informatie die berust bij een onderwijs- of onderzoeksinstelling;
- Informatie die berust bij andere culturele instellingen dan musea, bibliotheken (inclusief universiteitsbibliotheken) en archieven;
- Informatie die slechts logoâ€™s of wapens en insignes of bevat.

7.	Is de informatie reeds rechtmatig openbaar of kan het rechtmatig openbaar worden gemaakt? Zo nee, dan dient het verzoek te worden afgewezen. 

8.	Rusten er uitoefenbare rechten in de zin van de Auteurswet, de Wet op de naburige rechten of de Databankenwet op de informatie? Zo nee, ga dan verder naar vraag 12. Zo ja, ga dan verder naar vraag 9. 

9.	Is de met een publieke taak belaste instelling waar het Who verzoek zich op richt de rechthebbende? Zo nee, dan dient het verzoek te worden afgewezen.
U deelt aan de verzoeker de identiteit van de rechthebbende of licentiehouder mee.

10.	Kan de informatie openbaar worden gemaakt zonder (IE-) voorbehoud? Zo ja, ga dan verder naar vraag 12. Zo nee, ga dan naar vraag 11. 

11.	Heeft de rechthebbende toestemming gegeven voor hergebruik? Zo nee, dan dient het verzoek te worden afgewezen.
U deelt aan de verzoeker de identiteit van de rechthebbende of licentiehouder mee, zodat het verzoek daaraan gericht kan worden.

12.	Maken persoonsgegevens onderdeel uit van de informatie?  Zo nee, u willigt het verzoek om hergebruik in. Zo ja, ga dan naar vraag 13. 

13.	Betreft het openbare persoonsgegevens in (overheids-) informatie bij of krachtens de wet ingestelde registers die openbaar toegankelijk zijn? Zo ja, dan wijst u het verzoek af. 
De Who is niet van toepassing op deze persoonsgegevens, tenzij bij AMvB of bij of krachtens de wet anders is bepaald.

14.	Is het hergebruik van openbare persoonsgegevens verenigbaar met het oorspronkelijk doel waarvoor de (overheids-) organisatie de persoonsgegevens verzameld en/of openbaar gemaakt heeft?  Zo nee, dan dient het verzoek te worden afgewezen. Zo ja, dan willigt u het verzoek om hergebruik in. 

Het is aan te raden om deze conclusie en de onderbouwing ervan vast te leggen en te bewaren. 

Hier volgt een [stappenplan](stappenplan.md) voor het beoordelen en behandelen van een verzoek om hergebruik.

