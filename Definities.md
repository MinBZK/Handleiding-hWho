# Bijlage Definities

**Data/Gegevens/Document/Informatie**: 
elke inhoud of deelinhoud, ongeacht de gegevensdrager waar die (deel)inhoud op staat. Dit is dezelfde definitie als de Open data richtlijn. Voor de Who valt onder dit begrip ook software. Voor deze Handleiding gebruiken we de woorden data, gegevens, documenten en informatie nagenoeg als inwisselbaar. Data en gegevens zijn etymologische synoniemen en betekenen stukjes informatie. Voor wat betreft de term “document”, hanteert de Open data Richtlijn dezelfde betekenis als gegeven of gegeven. 

Het documentbegrip uit de Wet implementatie Open data richtlijn verbindt zowel het documentbegrip uit de Richtlijn als dat uit de Woo. Het documentbegrip uit de Woo ziet namelijk op een door een orgaan, persoon of college als bedoeld in artikel 2.2, eerste lid Woo opgemaakt of ontvangen schriftelijk stuk of ander geheel van vastgelegde gegevens dat naar zijn aard verband houdt met de publieke taak van dat orgaan, die persoon of dat college. De Who sluit in zoverre bij dit begrip aan, maar voegt daaraan toe dat een deel van vastgelegde gegevens hieronder vallen, om aan te sluiten bij het documentbegrip uit de Open data richtlijn. Dit levert materieel geen verschil tussen de Woo en Who.

**Openbaar lichaam/met een publieke taak belaste instelling**: 
zie de uitleg in de Handleiding 

**Bijzondere categorieën persoonsgegevens**: 
persoonsgegevens waaruit ras of etnische afkomst, politieke opvattingen, religieuze of levensbeschouwelijke overtuigingen, of het lidmaatschap van een vakbond blijken, en verwerking van genetische gegevens, biometrische gegevens met het oog op de unieke identificatie van een persoon, of gegevens over gezondheid, of gegevens met betrekking tot iemands seksueel gedrag of seksuele gerichtheid. 

**IE-rechten**: 
intellectuele eigendomsrechten, waaronder het Auteursrecht, Naburige rechten of Databankenrecht.

**Persoonsgegeven**:
alle informatie over een geïdentificeerde of identificeerbare natuurlijke persoon (‘de betrokkene’); als identificeerbaar wordt beschouwd een natuurlijke persoon die direct of indirect kan worden geïdentificeerd, met name aan de hand van een identificator zoals een naam, een identificatienummer, locatiegegevens, een online identificator of van een of meer elementen die kenmerkend zijn voor de fysieke, fysiologische, genetische, psychische, economische, culturele of sociale identiteit van die natuurlijke persoon;

**Verwerking van persoonsgegevens**:
een bewerking of een geheel van bewerkingen met betrekking tot persoonsgegevens of een geheel van persoonsgegevens, al dan niet uitgevoerd via geautomatiseerde procedés, zoals het verzamelen, vastleggen, ordenen, structureren, opslaan, bijwerken of wijzigen, opvragen, raadplegen, gebruiken, verstrekken door middel van doorzending, verspreiden of op andere wijze ter beschikking stellen, aligneren of combineren, afschermen, wissen of vernietigen van gegevens. Het anonimiseren van persoonsgegevens valt hier ook onder.

**Verwerkingsverantwoordelijke**:
een natuurlijke persoon of rechtspersoon, een overheidsinstantie, een dienst of een ander orgaan die/dat, alleen of samen met anderen, het doel van en de middelen voor de verwerking van persoonsgegevens vaststelt; wanneer de doelstellingen van en de middelen voor deze verwerking in het Unierecht of het lidstatelijke recht worden vastgesteld, kan daarin worden bepaald wie de verwerkingsverantwoordelijke is of volgens welke criteria deze wordt aangewezen;
