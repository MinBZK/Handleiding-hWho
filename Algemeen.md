# Algemene informatie over het hergebruik van overheidsinformatie

## Wat is het wettelijk kader voor hergebruik van overheidsinformatie?

Definitie van hergebruik onder de Who: “Hergebruik in de context van de Wet hergebruik van overheidsinformatie (Who) is het gebruik van reeds openbare gegevens die zich (meestal) bij een overheidsorganisatie bevinden, voor een ander doel dan waarvoor de gegevens oorspronkelijk zijn geproduceerd of verzameld.”

Het wettelijk kader voor het hergebruik van overheidsinformatie wordt bepaald door nationale en Europese wetgeving. Nationale wetgeving bestaat uit de Wet hergebruik van overheidsinformatie (Who), wet- en regelgeving ten aanzien van openbaar toegankelijke registers, de Wet open overheid (Woo) en de Archiefwet en de Auteurswet. 

Het wettelijk kader vanuit de Europese Unie bestaat uit de Open data richtlijn, de Hoogwaardigedatasets-uitvoeringsverordening (HVD-uitvoeringsverordening), de Algemene verordening gegevensbescherming (AVG), de INSPIRE richtlijn, de Datagovernanceverordening (Dgv) en de Dataverordening (Dv). De AVG en de Dgv bevatten nadere nationale invulling in de Uitvoeringwet AVG en het wetsvoorstel voor een Uitvoeringwet Datagovernanceverordening.

Lees voor meer informatie ook de pagina over [het wettelijk kader](#wetk).

## Welke organisaties vallen onder de Who?

De Who en de Open data richtlijn  heeft betrekking op een breed scala aan overheidsorganisaties die in te delen zijn in de volgende categorieën:
1. met een publieke taak belaste instellingen;
2. overheidsondernemingen;
3. publiek gefinancierde onderzoeksinstellingen, te weten: instellingen voor hoger onderwijs, onderzoeksinstellingen of instellingen die onderzoek financieren.

Lees meer over [de typen organisaties die onder de Who vallen](#alg3).

## Welke gegevens(-categorieën) vallen onder de Who? 

In principe valt alles dat op een medium kan worden opgeslagen onder de reikwijdte van de Who en de Open data richtlijn. Of het nu papier of digitaal is. 

Het begrip “gegevens” heeft volgens de memorie van toelichting bij de Who in de praktijk nagenoeg dezelfde betekenis als de begrippen “data”, “informatie” en “document”:
- De begrippen "data" en “gegevens” zijn synoniemen, waarbij “data” van origine Engels is en “gegevens” het Nederlandse woord is voor hetzelfde begrip.
- Het begrip "informatie" betekent doorgaans "gegevens die betekenis en dus enig nut of enige waarde hebben voor de ontvanger ervan". Een verzoeker hoeft voor het indienen van een Who-verzoek echter geen belang aan te tonen. Het begrip “informatie” kan in de Who-wetspraktijk beschouwd worden als synoniem van “gegevens”.
- Het begrip "document” kan in praktijk ook beschouwd worden als synoniem van “gegevens”. Dat geldt zowel voor de Who als de Woo. De Archiefwet 1995 hanteert nog het begrip “archiefbescheiden”, met een afwijkende betekenis. Dat begrip wordt in de nieuwe Archiefwet vervangen door het begrip “document”, waarbij zoveel mogelijk aansluiting wordt gezocht bij de Woo.

Voor de volgende categorieën gegevens geldt een bijzonder regime in de Who of de Open data richtlijn. Het gaat daarbij om: 
1. Onderzoeksgegevens;
2. Dynamische gegevens;
3. Gegevens uit specifieke hoogwaardige gegevenssets;
4. (Open source) software.

Lees meer over [de categorieën die vallen onder de Who](#alg3).

Wel gelden er uitzonderingsgronden waarmee overheidsorganisaties bepaalde gegevens of gegevens van bepaalde organisaties kunnen uitsluiten van hergebruik. 

Lees hier meer over de mogelijke [afwijzingsgronden voor hergebruik](#wat-zijn-mogelijke-gronden-om-een-verzoek-om-hergebruik-af-te-wijzen).

## Hoe kan je hergebruik van overheidsinformatie vereenvoudigen en verbeteren? 
Hergebruik van overheidsinformatie kan je vereenvoudigen en verbeteren door:
-	In te zetten op toegankelijkheid van informatie binnen jouw overheidsorganisatie zoals door API's;
-	Het kweken van bewustzijn voor de hele keten van gegevensgebruik, zowel als ondersteuning voor en het vastleggen van beleid als basis voor uitvoering, als voor duurzame toegankelijkheid bij archivering;
-	Het verbeteren van je informatiehuishouding, zoals het toepassen van ‘archiveren by design’;
-	Het toepassen van het DUTO-Raamwerk;
-	Het toepassen van de FAIR-principes (Findable, Accessible, Interoperable, Reusable - zie 6.6. voor meer uitleg over de FAIR-principes);
-	Het beschikbaar maken van de gegevens in formaten geschikt voor hergebruik;
-	Het implementeren van generieke standaarden t.a.v. metadatering zoals MDTO voor archiveren, of DCAT-AP-NL voor het domeinoverstijgend uitwisselen van metadata;
-	Het publiceren van de metadata in dataportalen;
-	Het nemen van maatregelen die concreet bijdragen aan verbeterde leesbaarheid en beschikbaarheid van informatie binnen jouw organisatie; en
-	Ervoor zorgen dat dataportalen makkelijk vindbaar zijn en voldoen aan internationale standaarden. 
  
Bekijk [de aanbevelingen voor het duurzamer toegankelijk maken van overheidsinformatie](#aanbev).

## Hoe behandel je een verzoek om hergebruik van overheidsinformatie?

In beginsel moeten overheidsorganisaties Who-verzoeken overwegen, alvorens ze toe te wijzen. Voor het beoordelen en behandelen van een verzoek om hergebruik moeten openbare lichamen 14 opeenvolgende vragen behandelen. Zie hiervoor [Behandeling van verzoeken](#alg4).

## Hoe verstrek je de gevraagde overheidsinformatie? 

Voor het optimaal verstrekken van gevraagde overheidsinformatie zijn de volgende punten van belang:

-	Jouw organisatie moet beleid hebben over het verstrekken van overheidsinformatie;
-	Heb interactie met de indiener over het informatieverzoek, de informatiebehoefte en het proces van verstrekking (de indiener hoeft geen reden te geven maar je mag hier wel naar vragen om goed te kunnen helpen);
-	Automatiseer het aanbieden van open data; en
-	Richt systemen zo in dat informatie duurzaam toegankelijk is. Hoe beter de informatiehuishouding georganiseerd is, hoe eenvoudiger het is om informatie te verstrekken en aan verzoeken te voldoen.

Bekijk [de aanbevelingen voor het verstrekken van overheidsinformatie](#aanbevelingen-voor-verstrekking-van-overheidsinformatie). 

## Voorwaarden

De Who gaat ervan uit dat er zo min mogelijk beperkende voorwaarden worden opgelegd bij het beschikbaar stellen voor hergebruik van overheidsinformatie. De bedoeling van open data is immers dat hergebruikers meer met de gegevens kunnen doen en er zo min mogelijk belemmeringen zijn om verschillende gegevenssets ook met elkaar te combineren. Uiteenlopende voorwaarden kunnen een grote belemmering vormen voor dit combineren en moeten daarom zoveel mogelijk worden vermeden. Organisaties moeten zich bij het voor hergebruik aanbieden van gegevens dus altijd afvragen of de voorwaarden die ze stellen wel echt nodig zijn.


Volgens de Open data richtlijn en de Who dienen voorwaarden zo veel mogelijk gesteld te worden via standaardlicenties, zoals die van Creative Commons en door de Open Source Initiative (OSI) goedgekeurde open source licenties waaronder de European Union Public License („EUPL”). Afhankelijk van de informatiecategorie en de mogelijke IE rechten die op de informatie kunnen rusten en de aanwezigheid van persoonsgegevens, dienen de meest passende licenties worden gekozen. Daarbij is de CC0 licentie het minst beperkend in het stellen van voorwaarden. De CC-BY-4.0 licentie is ook toegestaan. 

De CC-BY-4.0 licentie heeft de voorkeur om te gebruiken wanneer er IE-rechten op de informatie rusten en/of wanneer persoonsgegevens, waaronder ook gepseudonimiseerde persoonsgegevens, aanwezig zijn in de informatie onderdeel uitmaken van de overheidsinformatie die beschikbaar wordt gesteld voor hergebruik. Bij deze licentie is het namelijk mogelijk om te achterhalen welke organisatie de bron van de informatie is, zodat daarmee contact opgenomen kan worden om bij eventuele inbreuken op de bescherming van persoonsgegevens dit teruggemeld kan worden, zodat de dataset aangepast kan worden of ingetrokken door de dataprovider die verwerkingsverantwoordelijke is.

Het is aan te raden om ook bij geanonimiseerde persoonsgegevens de CC-BY-4.0 licentie te gebruiken wanneer er een risico is op heridentificatie. Dit risico is immers veelal niet voor 100% uit te sluiten. 

De CC0 licentie is passend wanneer er geen IE-rechten rusten op de betreffende gegevens. Wanneer er alleen niet-persoonsgegevens, dat wil zeggen gegevens die nooit een persoonsgegeven zijn geweest en ook niet zijn afgeleid van natuurlijke personen, beschikbaar worden gesteld, is het risico op identificatie beperkter dan bij geanonimiseerde of gepseudonimiseerde gegevens en dan kan een CC0 licentie passender zijn.

In gevallen die door een doel van algemeen belang worden gerechtvaardigd, is het toegestaan om aanvullende voorwaarden op te leggen aan de hergebruiker. Deze voorwaarden moeten objectief, evenredig en niet-discriminerend zijn. Gevallen waarbij volgens de Wet hergebruik van overheidsinformatie voorwaarden mogen worden opgelegd zijn: kwesties als rekening houden met gerechtvaardigde belangen van een rechthebbende derde, bronvermelding, aansprakelijkheid, bescherming van persoonsgegevens en rekening houden met de FAIR-beginselen in geval van onderzoeksgegevens. Dit kan inhouden dat, wanneer bepaalde Creative Commons licenties niet passend zijn, met aanvullende (gebruiks-) voorwaarden bronvermelding opgelegd wordt of gewaarborgd wordt dat ook bij verdere verwerking van de persoonsgegevens deze beschermd blijven. Er dient dan wel rekening gehouden te worden met het feit dat deze andere voorwaarden niet machineleesbaar zijn. 

Bij software en broncodes laat de wet meer ruimte voor lidstaten om voorwaarden te stellen voor hergebruik. De CC0 licentie kan geschikt zijn, maar het is ook toegestaan om meer beperkende voorwaarden te stellen zoals met gebruikmaking van de EUPL. De EUPL heeft de voorkeur om de volgende redenen. De Europese Commissie heeft de EUPL specifiek ontwikkeld als standaard open source licentie voor publieke organisaties die open source gebruiken en ontwikkelen. De EUPL bevat een rechtsgeldige versie in het Nederlands en komt met juridische ondersteuning van de Europese Commissie. Bovendien komt het uniforme gebruik van deze standaardlicentie de praktische en efficiënte uitvoering ten goede. 

Voor hulp bij het kiezen van de juiste licentie voor software en broncodes, zie [de Licentiewijzer](https://licentiewijzer.org/question/0) voor overheden. Door gebruik te maken van algemene inkoopvoorwaarden, waaronder  [Algemene Rijksinkoopvoorwaarden bij IT‑overeenkomsten (ARBIT)](https://wetten.overheid.nl/BWBR0047124/2022-09-10#Bijlage) en [Gemeentelijke inkoopvoorwaarden bij IT Toolbox (GIBIT)](https://vng.nl/nieuws/nieuwe-gemeentelijke-ict-inkooptoolbox-gibit) kunnen overheden zelf rechthebbende van de broncode worden en daarmee zelf bepalen met welke rechten en onder welke licenties de broncode wordt vrijgegeven. 

### Aansprakelijkheid

De Open data richtlijn biedt ruimte om aansprakelijkheid tegenover hergebruikers uit te sluiten. Daarmee is de dataprovider niet verantwoordelijk voor het hergebruik van de data en eventuele fouten tegenover de afnemer. Het is verstandig om dit in de gebruiksvoorwaarden voor hergebuikers op te nemen. Door gebruik te maken van de CC0 of CC-BY-4.0 licentie voor data, en bij opensourcelicenties zoals de EUPL voor broncode, is dit automatisch geregeld omdat bij de licenties die aansprakelijkheid wordt uitgesloten.

Aansprakelijkheid tegenover derden of betrokkenen valt niet in alle gevallen af te wijzen. Dit wordt begrensd door de wet. Bijvoorbeeld: door een verstrekking van onjuiste gegevens (bijvoorbeeld fouten in data) of door een inbreuk op rechten van derden (bijvoorbeeld intellectueel eigendomsrechten) kan er wel een aansprakelijkheidsrisico ontstaan ten opzichte van de belanghebbenden van wie de gegevens oorspronkelijk afkomstig zijn of op wie de gegevens betrekking hebben, of fraude of grove nalatigheid. 

Mede daarom is het belang om te zorgen dat de gegevens geen inbreuk vormen op IE-rechten of het persoonsgegevensbeschermingsrecht van betrokkenen. Bij het beschikbaar stellen van data wordt aanbevolen om de context van deze data te beschrijven. Deze contextomschrijving heet in datamanagementtermen "metadata". Het is aan te raden om bijvoorbeeld bij de metadata aan te geven of er persoonsgegevens onderdeel uitmaken van de overheidsinformatie. 

## Welke kosten mogen in rekening worden gebracht? 

Het uitgangspunt van de Who en de Open data richtlijn  is dat bij terbeschikkingstelling geen of slechts de marginale verstrekkingskosten in rekening worden gebracht. Bij marginale verstrekkingskosten gaat het om de extra kosten die gemaakt moeten worden om te kunnen voldoen aan een verzoek. Eind 2017 is een [quickscan](https://vng.nl/files/vng/20171211_-_notitie_uitvoeringskosten_who_-_def.pdf) uitgevoerd naar de door gemeenten gemaakte kosten voor de uitvoering van de Who. Uit deze quickscan bleek toen dat slechts een beperkt aantal verzoeken wordt ingediend en gemeenten toen, mede om die rede, bij de verzoekers geen kosten in rekening brengen, ook geen marginale verstrekkingskosten. 

Voorafgaand aan hergebruik moeten de verstrekkende organisaties kenbaar maken of zij kosten in rekening brengen voor leveren van de voor hergebruik beschikbare data en met welke factoren zij rekening houden bij de berekening ervan. Indien de verstrekkende organisaties geen kosten in rekening brengen bij de verzoekers, hoeven zij de verzoeker hierover ook niet te informeren. Ook moeten de verstrekkende organisaties, indien de verzoeker dat vraagt, aangeven hoe de kosten worden berekend met betrekking tot een specifiek verzoek om hergebruik van overheidsinformatie. Wanneer overheidsorganisaties documenten proactief en online voor hergebruik beschikbaar stellen, bijvoorbeeld via een open data portaal, kunnen zij geen marginale verstrekkingskosten doorberekenen, omdat geen sprake is van een verzoek. Daarnaast geldt op basis van de High Value Datasets uitvoeringsverordening verplichte publicatie van data. Ook hiervoor kunnen geen verstrekkingskosten in rekening worden gebracht. 

In de praktijk gelden hier veel uitzonderingen op. De mogelijke kostendoorberekening hangt af van het type organisatie en het type gegevens. 
Bekijk [de regels voor de in rekening te brengen (verstrekkings)kosten](#kosten) per type organisatie.

## Hoe bescherm je de persoonsgegevens van natuurlijke personen en IE-rechten? 

De Who, zoals ook verplicht in de Open data richtlijn, doet geen afbreuk aan de AVG en aan de rechten van derden die rechthebbende zijn in de zin van de Auteurswet, de Wet op de naburige rechten of de Databankenwet (“IE-rechten").
Hergebruik van openbare persoonsgegevens moet voldoen aan de AVG. Dat betekent dat het hergebruik van persoonsgegevens niet onverenigbaar mag zijn met de doeleinden waarvoor ze zijn verkregen (“doelbindingsbeginsel”). Anonimiseren van informatie kan een geschikt middel zijn om een goede balans te vinden tussen hergebruik/ open data en privacy en gegevensbescherming. Het is aan de dataprovider als verantwoordelijke die persoonsgegevens ter beschikking stelt voor hergebruik om deze beoordeling te maken. De Who bevat daarnaast aanvullende voorwaarden om de privacy en persoonsgegevens van natuurlijke personen te beschermen. Voor persoonsgegevens in registers die bij of krachtens de wet zijn ingesteld en openbaar toegankelijk zijn, geldt een uitzondering. De Who is in beginsel niet van toepassing op deze persoonsgegevens. 
Informatie die beschermd is op grond van IE-rechten dienen te worden gerespecteerd bij hergebruik van deze informatie. Dat kan praktisch betekenen dat de naam van de auteur of de bron vermeld moet worden.
Zie hiervoor ook de [uitgebreide toelichting](#aanbevbes). 

## Wat zijn mogelijke gronden om een verzoek om hergebruik af te wijzen?

In beginsel dient een verzoek te worden toegewezen. Er zijn echter enkele afwijzingsgronden. Een verzoek wordt afgewezen als het gaat om informatie die niet openbaar is of niet openbaar kan worden gemaakt. Ook kan informatie niet worden verstrekt als derden over de intellectuele eigendomsrechten beschikken in de zin van de Auteurswet, de Wet naburige rechten of de Databankenwet. Dit geldt ook voor informatie in een bibliotheek, museum of archief, waarvan de oorspronkelijk rechten bij een derde lagen volgens de Auteurswet, de Wet op de naburige rechten of de Databankenwet en waarvoor de beschermingstermijn nog niet is verstreken. 

Afwijzingsgronden zijn:
- informatie van publieke omroepen;
- informatie van onderwijs- en onderzoeksinstellingen, anders dan instellingen voor hoger onderwijs
- informatie van andere culturele instellingen dan musea, bibliotheken en archieven;
- gedeelten van documenten die alleen logo’s, wapens of insignes bevatten;
- persoonsgegevens in bij of krachtens de wet ingestelde registers voor zover deze openbaar toegankelijk zijn, tenzij bij of krachtens de wet anders is bepaald;
- informatie die betrekking heeft op openbare persoonsgegevens waarvan hergebruik onverenigbaar is met de doeleinden waarvoor ze zijn verkregen, anders dan persoonsgegevens als bedoeld in het vorige onderdeel.

## Inspanningsverplichting
De Who bevat een inspanningsverplichting voor met een publieke taak belaste instellingen om ook documenten die niet onder de resultaatsverplichtingen van artikelen 5a of 5b van de Who vallen, zoveel als mogelijk beschikbaar te stellen voor hergebruik. Wanneer dit zonder onevenredige inspanning of kosten redelijkerwijs mogelijk is, en daarmee een redelijk belang wordt gediend. Deze formulering lijkt sterk op de formulering van artikel 3.1, eerste lid, van Wet open overheid (Woo), op grond waarvan eenzelfde verplichting geldt voor het openbaar maken van documenten. Beide bepalingen sluiten goed op elkaar aan en zorgen ervoor dat zoveel mogelijk documenten actief openbaar worden gemaakt en tegelijkertijd ook onder de Who actief beschikbaar worden gesteld voor hergebruik. 

## Wat zijn interessante praktijkvoorbeelden?
Praktijkvoorbeelden zullen na verloop van tijd worden opgenomen in dit gedeelte van de handleiding.

## Waar vind ik meer informatie?
Naast deze handreiking zijn er andere nuttige websites en publicaties. Zie onder andere de [Handleiding van Geonovum](https://docs.geostandaarden.nl/eu/handreiking-hvd/) betreffende de High Value Datasets.	
